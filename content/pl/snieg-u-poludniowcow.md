+++
# vim:set nosmartindent nocindent ft=markdown:
date = "2012-02-02T23:26:42"
draft = false
title = "Śnieg u południowców"
+++
We wtorek zaczęła się dwudniowa klęska żywiołowa. Rano w pracy zorientowałem
się, że nie ma ~połowy ludzi. Powód? Nie kursowały autobusy. Zamknięto również
szkoły, uczelnie, większość urzędów i połowę firm (niestety również mój bank).
Ogólnie ogłoszono dzień wolny. Uzasadnienie: "dzisiaj może spaść śnieg". O
dziwo spadł.

![Śnieg w Sophii](http://pub.lrem.net/2012/02/snieg1.jpg)

Widok ode mnie z pracy w 15 minucie "zawieruchy" ;)

Śnieg prószyć zaczął koło godziny 15. Rano było +5 stopni, więc trochę
potrwało, zanim zaczęło cokolwiek z tego opadu zostawać. Mimo to wrażenie na
niedobitkach, które nie zorientowały się odpowiednio wcześnie o klęsce, robił
dość widoczne. Sam też dałem się porwać emocjom (kurde, miesiąc spędziłem w
Polsce licząc na zimę, i dopiero tutaj jakiś śnieg widziałem) i nawet zdjęcie
zrobiłem...

Dobra, teraz coś ciekawego: jak sobie w takiej sytuacji radzą południowi
kierowcy? Otóż mimo całkowicie czarnego asfaltu, widząc pierwsze płatki
momentalnie ograniczają wszelką prędkość do około 30km/h. Stwierdzone przy
ograniczeniu wynoszącym 90km/h... Rozsądek? To co powiecie na powrót do normy
(80km/h przy ograniczeniu 50km/h) dnia następnego? Mimo śniegu sypiącego się
całą noc, zostawiającego rano w każdym cieniu grubą warstwę powoli topiącej
się brei? Bo wiadomo, jak jest niebieskie niebo, to ograniczenia nie
obowiązują...

![Uiiiii](http://pub.lrem.net/2012/02/snieg2.jpg)

Co zaskakujące, miejscowi wiedzą, że w takiej sytuacji chodniki posypuje się
solą. Niestety opóźnienie między momentem zamówienia a wykonania takiej usługi
starczyło, żeby śnieg stopił się sam. Za to pod stopami wciąż chrzęści gruba
warstwa przyprawy. No cóż. Ale jedno pogodzie trzeba przyznać: udało jej się
wyłączyć uliczne latarnie. Ciekawe, na jak długo.

# Komentarze

* kasiaro (2012-02-03 09:22:55): <p>Gdzie to? Bo podobny paraliż miałam w
  Szkocji ;)</p>
* Remigiusz 'lRem' Modrzejewski (2012-02-03 11:39:57): <p>Na południe od
  Alp.</p>
* Marsjanin (2012-02-04 01:01:12): <p>A latarnie czemu?</p>
* Remigiusz 'lRem' Modrzejewski (2012-02-04 01:15:35): <p>Pozrywało linie
  energetyczne idące przez Alpy.W górskich wioskach mają ciemno. U nas
  pozostałymi liniami brakuje mocy na wszystkie pierdoły, więc wyłączają to, co
  niepotrzebne.</p>
* Marsjanin (2012-02-04 01:41:37): <p>No, ale to wicher solidny musiał być i
  nisko latające konary, bo przecież nie ten mrozek ani troszkę śnieżku. A o te
  łatwo i latem.</p>
* Remigiusz 'lRem' Modrzejewski (2012-02-04 12:55:12): <p>Ponoć przez śnieg. W
  górach padało całkiem porządnie.</p>
