+++
# vim:set nosmartindent nocindent ft=markdown:
date = "2012-01-26T16:56:33"
draft = false
title = "ACTA - przeciw ratyfikacji"
+++
Jak pisałem ponad tydzień temu,[ decyzję o _podpisaniu_ ACTA podjęto przed
całą zawieruchą](http://blog.lrem.net/2012/01/18/przyjelismy-acta/). Czego nie
byłem w tamtym momencie pewny, to tego, że potrzebna będzie ratyfikacja w
parlamentach. A będzie. Dlatego poświęciłem weekend, trochę czasu urwanego z
pracy i jakieś 106pln na wysłanie kochanym rządzącym czegoś takiego:

![Ludzie listyyyy piszą](http://pub.lrem.net/2012/01/listy.jpg)

Po zważeniu okazało się, że listy przekroczyły limit wagi i trzeba dopłacać...

Listy były imienne, wysyłane zarówno drogą elektroniczną jak i tradycyjną
pocztą z datą 24 stycznia. Poszły do wszystkich posłów mojego okręgu. Treść
ogólnie była taka:

> Jestem wyborcą z Pańskiego okręgu wyborczego. Jestem również naukowcem
pracującym etatowo nad zagadnieniami rozprowadzania multimediów za
pośrednictwem sieci informatycznych. Rozważam ponadto rozpoczęcie w
przyszłości działalności gospodarczej z tym związanej. Stąd moje szczególne
zainteresowanie przedmiotem tego listu.

>

> Chciałbym wyrazić swoje zaniepokojenie zapowiadanym przez Radę Ministrów
podpisaniem Umowy handlowej dotyczącej obrotu towarami podrobionymi między
Unią Europejską i jej państwami członkowskimi, Australią, Kanadą, Japonią,
Republiką Korei, Meksykańskimi Stanami Zjednoczonymi, Królestwem Marokańskim,
Nową Zelandią, Republiką Singapuru, Konfederacją Szwajcarską i Stanami
Zjednoczonymi Ameryki zwaną ACTA.

>

> Sposób wprowadzania owej umowy jawnie godzi w standardy demokratyczne. Umowa
ta, na podstawie artykułu 91 Konstytucji RP, stanie się częścią obowiązującego
porządku prawnego. Negocjowana ona była za zamkniętymi drzwiami, bez udziału
reprezentantów wybranych w demokratycznych wyborach. Próby poznania jej treści
kanałami oficjalnymi, zarówno przez obywateli na mocy ustawy o dostępie do
informacji publicznej, jak i przez Parlament Europejski (633 europosłów
popierających rezolucję w tej sprawie w marcu 2010), spotykały się zawsze z
odpowiedziami odmownymi. Pan premier osobiście zapewniał, że przed uchwaleniem
zostaną gruntownie wyjaśnione wszystkie wątpliwości zgłaszane przez stronę
społeczną. Uchwała w sprawie zgody na podpisanie umowy została podjęta dnia 25
listopada 2011. Było to zaskoczeniem dla wszystkich organizacji pozarządowych
poruszających ten temat. Nie udostępniono żadnej dokumentacji konsultacji
społecznych.

>

> Ciekawy jest również tryb ogłaszania ustaleń w tej sprawie przez Komisję
Europejską. Umowa ma bardzo poważne konsekwencje dla przemysłu informatycznego
jak i farmaceutycznego. Dlatego też uznano, że organem właściwym jest Rada ds.
Rolnictwa i Rybołówstwa. Rekomendacja podpisania ACTA została przez nią
ogłoszona jako przedostatnia sekcja na 43 stronie notki prasowej 18708/11 z
dni 15-16 grudnia 2011. Jak można przeczytać w rządowym Portalu Innowacji,
ACTA jest sukcesem polskiej prezydencji, w którym szczególnie chlubną rolę
odegrało Ministerstwo Gospodarki. O dziwo sukcesu nie odtrąbiło Ministerstwo
Rolnictwa i Rozwoju Wsi.

>

> Od trybu uchwalania bardziej niepokoi jednak sama treść traktatu. W
szczególności rozdział 2, sekcja 5, artykuł 27 zawiera zapisy, które mogą być
niebezpieczne dla rozwoju nowoczesnej gospodarki. Dla przykładu ustalenia 5. i
6. mogą skutecznie sparaliżować rozwój całej gałęzi bezpieczeństwa i
odzyskiwania danych. Wymagane jest wprowadzenie skutecznych środków zaradczych
przeciw różnym naruszeniom w środowisku cyfrowym, co nie jest wykonywalne przy
obecnym stanie techniki. Całość tekstu zawiera wymagania wprowadzania wielu
mechanizmów, przewidujących natychmiastowe zastosowanie środków wykonawczych
bez wysłuchania strony oskarżonej. Jest to zaprzeczenie zasady domniemania
niewinności i zabiera nam konstytucyjne prawo do sprawiedliwego procesu.

>

> Ważne jest, by zdać sobie sprawę, że ACTA w rzeczywistości chroni głównie
interesy amerykańskich koncernów. Godzi przy tym w dobro publiczne. Wniosek
taki zawarty był w liście otwartym wystosowanym przez 75 profesorów prawa do
prezydenta Baracka Obamy dnia 28 października 2010.

>

> Do listu załączam opinię rodzimego prawnika na temat porozumienia. Powstała
ona na Katedrze Prawa Cywilnego Uniwersytetu Jagiellońskiego. Pokazuje ona, że
ACTA jest dokumentem anachronicznym, zawierającym tezy bez poparcia w
rzeczywistości, sprzecznym z zaleceniami OECD oraz bieżącymi trendami
innowacyjnej gospodarki. Ważne jest to, że porozumienie takie poniekąd
cementuje pewien zarys prawa. Jeśli zostanie ono przyjęte, znacząco utrudni, o
ile nie uniemożliwi, unowocześnienie prawa w przyszłości.

>

> Proszę o zapoznanie się z omawianą umową. Jeśli zaś zgadza się Pan z moimi
obawami, o podjęcie wszelkich możliwych kroków w celu uniemożliwienia jej
ratyfikacji. Proszę również o możliwie szybką odpowiedź z Pańskim stosunkiem
do ACTA.

Osobiście sądzę, że to ma trochę więcej wagi, niż email kopiowany masowo z
jakiegoś wiki. Zwłaszcza, że ten który widziałem, odwoływał się do
nieaktualnej wersji dokumentu :/

# Komentarze

* pecet (2012-01-26 17:13:02): <p>no brawo, chociaż trochę z tym okręgiem
  pokłamałeś chyba, bo do bycia naukowcem  to nie wiem</p>
* Remigiusz 'lRem' Modrzejewski (2012-01-26 17:14:13): <p>Czemu sądzisz, że
  pokłamałem?</p>
* pecet (2012-01-26 17:16:42): <p>A ok, czytanie ze zrozumieniem kuleje. Bije
  się w piersi. Tak czy inaczej brawo, miejmy nadzieję że pofatygują się
  odpisać.</p>
* n3m0 (2012-01-26 17:40:45): <p>Restecpa</p>
* sirkruk (2012-01-26 22:42:46): <p>wow</p>
* quest (2012-01-27 10:23:43): <p>http://www.internetblackout.org/usa-nie-
  bedzie-ratyfikowac-acta,0.html</p>  <p>Ktoś to może wytłumaczyć?</p>
* Jajcuś (2012-01-27 10:29:53): <p>@quest: USA nie musi ratyfikować, żeby
  osiągnąć swoje cele. Chodzi o wzmocnienie interesów amerykańskich korporacji w
  innych krajach – to tam umowa musi być ratyfikowana.</p>  <p>Zdaje się, że to
  będzie nie pierwsza umowa międzynarodowa jaką USA współtworzyło, podpisało, a
  nigdy nie ratyfikowało.</p>
* Remigiusz 'lRem' Modrzejewski (2012-01-27 12:41:59): <p>@quest: USA nie
  uśmiecha się ratyfikować czegokolwiek, bo dla nich to wchodzi od razu jako
  poprawka do konstytucji. Jeśli są jakiekolwiek możliwości osiągnięcia celu
  inną drogą, to zrobią wszystko, by nie dopuścić do tak głębokiej ingerencji w
  prawo. Tudzież: po tym co się stało z SOPA/PIPA, Obama musi uważać na swoje
  szanse na reelekcję.</p>
* lje (2012-02-03 10:56:38): <p>Sądząc po kopertach, przynajmniej część z 106
  PLN (albo kolejną kwotę) "poświęcił" pracodawca...</p>
* Remigiusz 'lRem' Modrzejewski (2012-02-03 11:39:34): <p>Kolejną kwotę.</p>
