+++
# vim:set nosmartindent nocindent ft=markdown:
date = "2010-11-27T17:54:58"
draft = false
title = "Laptop <em>prawie</em> idealny"
+++
Wyjeżdżałem na dłużej, potrzebowałem poważniejszego sprzętu. Spisałem
wymagania, przebadałem rynek. Oczywiście **nic** nie spełniło wszystkich.
Cóż... Zacząłem obniżać poprzeczkę aż załapały się 3 modele, po jednym od
Lenovo, Sony i Apple. Wymęczyłem sprzedawców, przekopałem fora, pobawiłem się
każdym i nawet zapytałem o radę MLP. Zajęło to wszystko kilka miesięcy, po
których dołączyłem do szybko rosnącego grona użytkowników MacBooków.

Od tego czasu minął ponad rok i mogę powiedzieć, że mam o swoim zakupie
wyrobione zdanie. Dzisiaj opiszę sam sprzęt, analogicznie do [opisu
poprzedniej zabawki](http://blog.lrem.net/2009/09/13/kodowanie-z-wiatrem-msi-
wind-u100/) . Na system jeszcze przyjdzie pora.

Opisywany laptop jest modelem średniej półki z zeszłego roku: 15" 2.55GHz z
Nvidią 256MB.

### Klawiatura

Od ideału dzieli ją jedno: dziwaczny układ klawiszy. Jest to _standard
Europejski_, dzięki któremu w miejscu tyldy mamy znaczek §/£. Użyteczne, czyż
nie? Tylda wyemigrowała na lewo od litery _z_, zabierając połowę lewego
shifta. Do tego dochodzi paskudny kształt entera (odwrócone _l_) i klawisz \ w
tej części entera którą zawsze naciskałem. Zajmuje to dobre kilka tygodni...
Niestety w Polsce nie da się kupić Maka _unibody_ z normalnym (US) układem. A
na sprowadzanie z Niemiec się nie zdecydowałem. Do tego w każdym wydaniu
miejsce alta, w tym niestety prawego, zabiera klawisz _Command_, ale to
kwestia prostego przemapowania (w przeciwieństwie do tyldy, to można zrobić z
poziomu ustawień systemowych pod OS X).

Jak się już uporamy z powyższymi przygodami jest bardzo dobrze. Pomysł z
szerokimi przerwami między klawiszami sprawdza się zaskakująco dobrze
(notabene: przed Apple takie klawiatury dawało Sony). Podświetlenie klawiszy
też jest miłym gadżetem. No i nie ma tutaj problemu z rozmiarem - wszystkie
klawisze mogą być pełnych wymiarów.

### Touchpad

Najbardziej charakterystyczną częścią tego laptopa jest właśnie touchpad.
Nigdy nie przywiązywałem do tego szczególiku dużej wagi, a nawet wolałem
laptopy zupełnie go pozbawione. Tutaj zaś jest on prawie wielkości
klawiatury... I jest to świetna sprawa!

Dopiero taki gładzik pozwala osiągnąć _rozsądną_ precyzję. Nie ma dookoła
niego żadnych przycisków - cała powierzchnia jest jednym przyciskiem! Dzięki
temu jak chcemy osiągnąć efekt prawokliku wystarczy po prostu kliknąć z prawej
strony touchpada. Całkiem przyjemne rozwiązanie.

Jednak najważniejszy w tym gadżecie jest multitouch. Do systemu przekazywana
jest pozycja każdego palca osobno. Pozwala to osiągnąć znacznie lepsze
rozpoznawanie gestów, całkiem dobrze wykorzystane w systemie i większości
oprogramowania. Lecz nawet startując Windows osiągniemy miły efekt: aby
przewijać nie musimy macać krawędzi gładzika, wystarczy przesunąć dwoma
palcami. Niby drobnostka, ale jak to mówią _diabeł tkwi w szczegółach_.

### Ekran

Najsłabsza strona całej tej zabawki. Ekran, a raczej to jak próbują wmówić
klientom że jest on lepszy od typowej tandety, to czysta kpina. Całkowicie
dobija jego **lustrzane** wykończenie. Co prawda nie odważyłbym się przy nim
ogolić, ale i tak denerwuje mnie to że czasami wyraźniej widzę swoją twarz niż
osoby w okienku Skype'a. W moim przypadku sprawy nie ratuje dość mocne
podświetlenie matrycy... Za to przynajmniej zrozumiałem czemu w sklepie
wszystko co pokazują jest na jasnym tle.

Rozdzielczość 1440x900 jest już akceptowalna, acz konkurencja w tej klasie
daje więcej. Co do jakości samego obrazu: matryca to podłe TN. Jak wszędzie -
dziś nie ma co liczyć na laptopa z czymś lepszym. Co nie zmienia faktu, że do
pracy z grafiką/zdjęciami wypada podłączyć prawdziwy monitor. Przez dokupioną
osobno przejściówkę, bo pożałowano miejsca na standardowy port DVI.

### Głośniki

Całkowite zaskoczenie. Przy wyborze w ogóle nie brałem tego aspektu pod uwagę,
wychodząc z założenia że ,,te pierdziawki i tak będą do niczego''. Jednak to
co usłyszałem sprawiło, że zrezygnowałem z zakupu zewnętrznych głośników. To
co montują w dzisiejszych MacBookach potrafi wydać w pełnym zakresie dość
znośny dźwięk. Imprezy przy tym nie zrobisz, ale jeśli chcesz tylko obejrzeć
film lub mieć coś brzęczącego w tle do pracy to jest całkiem dobrze.

### Obudowa

Zdjęcia mówią same za siebie. Jeśli nie masz lepszych kryteriów, to MacBook
Pro przyciąga już samą obudową. Kawał solidnego aluminium od którego nie ma
czego odłamać. Przyjemna w dotyku i tak dalej. Jeśli się czegoś czepić, to
nóżek które dość słabo zapobiegają ślizganiu się na pochyłych powierzchniach.
Oraz ogryzka.

Ogryzek jest szczególną przypadłością. W założeniu ma ogłaszać otoczeniu
,,jestem fajniejszy od was bo mam japka!'' W praktyce służy do wyznaczania
miejsca, gdzie należy przykleić wybraną wlepkę. Poza niechęcią do pokazywania
czy mam włączonego Maca powodem jest to, że słońce potrafi przez ten ogryzek
prześwitywać i przesłaniać obraz na środku ekranu.

### Bateria

To co czyni tego laptopa bezkonkurencyjnym to czas działania na baterii.
Zdarzało mi się zapomnieć zasilacza wychodząc z domu. Problem? Skądże!
Wystarczy przyciemnić matrycę do 1/3 by pracować na baterii te **7 godzin**. A
przynajmniej wystarczyło gdy bateria była jeszcze świeża - po roku jest to
według pomiaru systemowego 7:35 z włączonym WiFi (na początku było powyżej
8h).

Od razu jednak ostrzegam: powyższe odnosi się do laptopa z poprzedniej
generacji. W najnowszych MBP zastosowano bowiem procesory Intel Core i5/i7.
Intel w najnowszej generacji swoich zabawek postanowił wymusić zastosowanie
jako karty zintegrowanej swojej własnej kreacji. Która jest najwidoczniej
nieadekwatna. Przez to zniknęła możliwość wyłączenia karty zewnętrznej. Włącza
się ona dynamicznie kiedy tylko któraś aplikacja próbuje robić coś
intensywniejszego, przez co nowe ogryzki wytrzymują bez zasilania krócej niż
stare.

### Wydajność

Do procesora, RAM-u i tak dalej nie ma co się czepiać. Karta graficzna też
jest przyjemnie wydajna, pozwala spokojnie pograć w teraźniejsze gry (w moim
przypadku Wiedźmin i Fallout) w natywnym 1440x900. Ogólnie dostajesz to, za co
płacisz...

Problematyczny jest jednak laptopowy dysk twardy. Kręci się on ze standardową
prędkością 5400 obrotów na minutę. I dobrze - szybszy byłby głośny i zżerał
baterię. Ale niestety tworzy to paskudne wąskie gardło wydajności systemu.
System potrafi całkowicie zamulić przy obciążeniu procesora rzędu kilkunastu
procent. Jeśli tylko kogoś stać, zdecydowanie warto dopłacić do SSD.

### Ogólnie

Muszę powiedzieć, że po roku jestem nadal ze sprzętu bardzo zadowolony. Jedyne
na co serio narzekam, to ekran... Zwłaszcza, że w dwa tygodnie po tym jak
kupiłem ukazały się w końcu MBP z matowymi matrycami. Ot, zezowate szczęście.

### Cena

Na koniec wspomnę o tym co najbardziej boli niedoszłych użytkowników gadżetów
Apple - kwocie którą trzeba wyłożyć. Rzeczywiście trzeba wyłożyć dużo więcej
niż na "taki sam" sprzęt marki _California Access_. Acz jak wspomniałem na
początku, ja miałem pewne wymagania. Ostatecznie MBP wcale nie był najlepszym
z tych trzech wybranych modeli. Po prostu był od najlepszego o ponad 2000PLN
tańszy. Tak więc ostatecznym kryterium wyboru okazała się **niższa cena od
konkurencji**.

Tym wpisem pobiłem własny rekord - w szkicach siedział od początku grudnia.

# Komentarze

* m. (2010-11-27 19:01:22): <p>Co do touchpada i obsługi wielu klawiszy to chyba
  jest to sprawą oprogramowania, a nie sprzętu. Mój leciwy Fujitsu Siemens także
  od którejś tam wersji systemu zaczął obsługiwać przewijanie dwoma palcami itd.
  - nie sądzę, aby w czasach kiedy go kupowałem ktoś myślał o multitouch.</p>
* Remigiusz 'lRem' Modrzejewski (2010-11-27 21:37:32): <p>Oprogramowaniem możesz
  odkryć kiedy został przyłożony drugi palec (natychmiastowy skok odczytu), ale
  nie zrobisz już gestu w stylu <em>pinch</em> - dwa palce zbliżają lub oddalają
  się od danego centralnego punktu. Zaś MBP rozpoznaje radośnie zarówno to jak i
  obroty, również gesty dwoma i trzema palcami.</p>  <p>Z drugiej strony tenże
  <em>multitouch</em> to nie jest jakaś kosmiczna technologia. Od jakiegoś czasu
  sporo sprzętu to obsługuje, ale nie jest obsługiwane w sofcie ze względu na
  patenty które Apple trzyma w US. Ot, kolejny przykład jak to patenty
  wspomagają innowację.</p>
* Remigiusz 'lRem' Modrzejewski (2010-11-27 21:38:24): <blockquote>   <p>gesty
  dwoma i trzema palcami.</p> </blockquote>  <p>Trzema i czterema ma się
  rozumieć ;)</p>
* mh (2010-11-27 21:47:31): <p>Eeee?</p>
  <p>http://www.synaptics.com/solutions/technology/gestures/touchpad</p>  <p>I w
  sumie u mnie przewijanie dwoma palcami dziala nawet bez zainstalowanego
  x11-drivers/xf86-input-synaptics.</p>
* lRem (2010-11-28 13:46:42): <p>Czyli jak mówiłem - nowy sprzęt po prostu
  obsługuje multitouch. Ale zobacz co jest na przykład z telefonami z Androidem
  - w Europie multitouch mają, w USA nie.</p>
* ciastek (2010-11-28 14:31:43): <p>Multitouch na mikroskopijnych pecetowych
  touchpadach to pomyłka. Macowy touc^H^Htrackpad to element, którego
  najbardziej brakuje mi w moim laptopie.</p>
* pim (2010-11-28 20:39:46): <p>Gratuluję :)</p>
* xyz (2010-11-29 13:46:16): <p>Ślepy jestem czy brakuje informacji jaki system
  siedzi na tym sprzęcie, default?</p>
* Remigiusz 'lRem' Modrzejewski (2010-11-29 14:32:21): <p>Snow Leopard oraz XP
  na bare metal oraz dwa Debiany, dwa Solarisy i XP w Virtualboksie. Bo co?
  ;)</p>
* Remigiusz 'lRem' Modrzejewski (2010-12-02 12:54:15): <p>Apropos baterii:
  dzisiaj pożyczyłem dziurawogłowemu przełożonemu zasilacz. Jak na razie, po 2
  godzinach, 73% baterii.</p>
* stefan (2010-12-02 22:13:31): <p>partacwo ... blyszczacy wibrator.. to juz
  lepiej sobie kupic fiata 500 a za taka cene to mozna miec o 2 klase wyzej np
  dell e6140</p>
* Remigiusz 'lRem' Modrzejewski (2010-12-02 22:26:42): <p>Dwie klasy wyżej to
  ile, 12 godzin na baterii trzyma?</p>
* stefan (2010-12-03 22:15:27): <p>co za ruznica ile trzyma na bateri?<br /> ma
  matryce matowa to ile jest klas wyzej? 2 czy 3 klasy?</p>
* Remigiusz 'lRem' Modrzejewski (2010-12-05 16:50:38): <p>Polecam jakiś kurs
  czytania ze zrozumieniem - w notce stoi co za <strong>różnica</strong>. Poza
  tym nie chce mi się wchodzić w głupie pyskówki z anonimami.</p>
* shadzik (2012-03-18 13:01:42): <p>A to faktycznie masz pecha z tym ekranem.
  Matowa ma rozdzielczość 1680x1050 i widać naprawdę różnicę.</p>  <p>Ja wyboru
  też nie miałem, bo od zawsze kupuje 13stki.</p>  <p>Do klawiatury to się po
  prostu czepiasz, bo byś chciał mieć coś tak jak się przyzwyczaiłeś. Ja
  pierwszego Macbooka kupiłem w 2006 roku i mnie ta klawiatura naprawdę
  odpowiada i gubię się z innymi, mimo że je też dzień w dzień używam.</p>
  <p>Mój bbecny mbp to pewnie taki podobny do Twojego, bo z 2009 roku i muszę
  przyznać, że jakiś czas temu przesiadłem się na SSD i sprzęt wydaje się być
  szybszy niż nowsze laptopy (oczywiście nie konkretnie tam gdzie tylko CPU/GPU
  grają rolę) otwierając przeglądarkę z paro(nasto)ma tabami, czy worda, czy
  ps'a. Także jeśli masz kasę, to polecam Intel SSD 320. Szkoda tylko, że OS X
  trima nie wspiera w tym SSD, ale jakoś za nim nie tęsknię bo póki co nie
  zauważyłem spadku wydajności (kiedyś jakimś hackiem włączyłem, to miałem spory
  spadek prędkości, bo system na każdym kroku trimował).</p>
* Remigiusz 'lRem' Modrzejewski (2012-03-18 13:04:04): <p>Teraz mam MBP z SSD od
  Apple, działa ślicznie. Nie wyobrażam sobie powrotu do dysków.</p>
* shadzik (2012-03-18 13:07:30): <p>Ja też. A przy tym mam przecież "tylko" SATA
  3GBit ;) A standardem są już 6GBit i odpowiednio szybsze dyski.</p>
* Remigiusz 'lRem' Modrzejewski (2012-03-18 13:11:43): <p>Chciałem się pośmiać z
  marketingu, ale rzeczywiście SSD laptopowe przekroczyły już 400MB/s.
  Nieźle.</p>
