+++
# vim:set nosmartindent nocindent ft=markdown:
date = "2009-09-13T11:59:42"
draft = false
title = "Kodowanie z wiatrem - MSI Wind U100"
+++
Jakiś czas temu potrzebowałem _na wczoraj_ jakiegoś laptopa. Swojego
wysłużonego ThinkPada _pożyczyłem_ wcześniej kumplowi, więc jedynym wyjściem
było udać się do sklepu i poprosić co tam mają najtańszego. Padło na MSI Wind
U100. Był on już opisywany przez kilka osób, jednak moja recenzja będzie się
trochę różnić od innych. Choćby dlatego, że nie każdy świeży właściciel
netbooka jako pierwszą czynność wykonuje instalację _.Net Framework 3.5_ i
_**Visual Studio**_...

_Na marginesie: tekst ten powstawał (mało intensywnie) przez pół roku, mógł
się trochę rozleźć._

### Klawiatura

Największym plusem tego sprzętu jest właśnie ona. Wydawałoby się, że nie można
wcisnąć fortepianu do pudełka po zapałkach. Jednak w przeciwieństwie do
odrobinę mniejszych cudów moich znajomych, wind daje w sam raz tyle miejsca,
żeby rozłożyć obie dłonie. Od momentu zakupu przez praktycznie cały semestr
nie zauważyłem, by prędkość pisania czy ilość popełnianych błędów różniła się
u mnie między U100, a normalną klawiaturą. Ba, porównanie z 15.4" Thinkpadem
wykazało, że netbook ma tu ledwie **2cm mniej**. Jednak te 2cm mogą się okazać
kluczowe, jeśli ktoś nie ma smukłych palców...

Sam układ klawiszy jest przemyślany i nie sprawia problemów. Klawisze rzadziej
używane są odrobinę mniejsze, dzięki czemu litery mają prawie że normalną
wielkość. Z drugiej strony touchpad to śmieszna miniaturka.

### Ekran

Spotkałem się w Internecie z opiniami, że ekrany w tych maleństwach są jakieś
szczególnie fajne. Polecano je wprost do obróbki zdjęć. Owszem, są
podświetlane diodami, jednak to wpływa tylko na prądożerność. Są matowe, więc
można pracować siedząc w słońcu. Jednak jest to **marne TN**. Ruszając głową w
pionie natychmiast widzimy efekty specjalne. No i o jakimś poważnym
odwzorowaniu kolorów można zapomnieć.

Rozdzielczość 1024x600 pozwala na całkiem sporo. Przy ustawieniu chowania
wszystkich paneli można spokojnie pracować w Visual Studio. W Vimie otwierałem
**dwa pliki obok siebie** i też dało się żyć. Acz konieczne było: `:set
winwidth=80` Przy którym nieaktywne okno dostawało _trochę_ mniej miejsca.

### Głośniki

Co do głośników: radzę zaopatrzyć się w słuchawki. Odniosłem wrażenie, że mój
telefon jest w stanie wydać z siebie lepsze dźwięki. O obejrzeniu filmu w
pociągu z dziewczyną można zapomnieć. Wieczorem w łóżku może już będzie
dobrze, jednak w większości sytuacji te maleństwa są po prostu **za słabe**.

### Wyposażenie

Wielką zaletą tego maleństwa jest to, że ma wszystko na pokładzie. Jedyną
rzeczą jaką trzeba było dokupić był zewnętrzny napęd CD. Z rzeczy których
brakuje w laptopach u rodziny ma:

  * mikrofon
  * kamerę
  * wifi
  * bluetooth
  * czytnik SD

Do tego na USB wtykałem modem HSDPA.

### Obudowa

Esencja oszczędności, obudowa z gładkiego plastiku. W żadnym przypadku nie
sprawia wrażenia solidnej. Jednak bez żadnego uszczerbku przetrwała **pół roku
rzucania w plecaku**. Po takim czasie laptop HP miał odciśnięte klawisze na
ekranie. Plastik po stronie klawiatury jest odrobinę przyjemniejszy w dotyku.

Denerwująca sprawa: gumki na spodzie nie zdają egzaminu. W audytoriach mamy
(zapewne na złość studentom) pochyłe blaty. Wind jest jedynym laptopem, który
potrafi się po nich zsuwać.

### Bateria

Bateria w wersji na wypasie potrafi przetrwać **do 6 godzin**. Choć w dość
szczególnych warunkach, które u mnie są dość częste: Linux i programowanie bez
Internetu. Robiąc coś bardziej intensywnego oczywiście uzyskamy mniejszy czas.
Lecz chyba nigdy nie spadało to poniżej 4 godzin. Nigdy tak naprawdę nie udało
mi się wyczerpać baterii jednego dnia. Na marginesie warto zauważyć, że poza
mocarną baterią netbook przychodzi z malutkim i lekkim zasilaczem.

### Wydajność

Spodziewałem się terminala do odbierania poczty. Szczególnie po tym, jak
widziałem w akcji kilka innych netbooków. MSI jednak daje nam praktycznie
normalny komputer. Dzieje się tak za sprawą zwykłego **dysku 2.5"**. Z drugiej
strony inne maleństwa można również wyposażyć w bardziej rozsądne SSD. Acz to
może podwoić ich cenę...

Żeby jakoś zobrazować tę wydajność: w pierwszych dniach po zakupie wybrałem
się na uczelnię. W laboratorium stały komputery z Pentium IV. Windows
załadował mi się zauważalnie szybciej na U100. Zaś różnica w czasie
uruchamiania Visual Studio pozwoliła mi nabazgrać szkielet aplikacji zanim
koleżanka mogła zacząć klikać _nowy projekt_.

Jednak nie ma się co oszukiwać - demon prędkości to nie jest. Kiedy damy mu
jakieś zadanie wymagające sporo mocy obliczeniowej, będziemy mieli sporo
_dłuższą przerwę na kawę_. Zaś Intel 945, o ile Compiza obsłuży bez problemu,
to w nowe gry już nam zagrać nie pozwoli. Choć maluszek dzielnie się wybronił
na _LAN party_ gdzie graliśmy w gry z czasów liceum.

### Ogólnie

_Dostajesz to, za co płacisz_. Choć przełomem jest to, że możesz zapłacić mało
za małego laptopa, który nie będzie tylko zabawką do poczty. Gdybym miał znowu
kupować mały komputerek, pewnie znowu zdecydowałbym się na Winda. Choć tym
razem jego młodszego brata: [U115 - **16 godzin** na
bateriach](http://www.notebookcheck.pl/Recenzja-MSI-Wind-U115.18365.0.html).

# Komentarze

* Zal (2009-09-13 12:09:07): <p>Jaki to ma procesor? Ja ze swojej strony muszę
  nadmienić, że Eee z 1,6GHz Atomem oraz dyskiem SSD nieźle sobie radzi nawet z
  Eclipsem/NetBeans, a Wind brata bez problemu obsługuje gierki pokroju
  CounterStrike Source ;] <br /> <br />U mnie w domu, gdzie wydajność nie jest
  tak istotna, netbooki zastąpiły stacjonarne komputery ze względu na rozmiar,
  wygląd oraz niezwykle cichą pracę. Co nie zmienia faktu, że i tak podpinane są
  do nich zewnętrzne monitory oraz klawiatury ;D</p>
* Remigiusz 'lRem' Modrzejewski (2009-09-13 12:56:21): <p>Taki sam Atom jak
  wszędzie. U mnie w domu jakoś nikt się nie kwapi wyrzucać wiekowych komputerów
  - zanim się ten 1kpln za zakup netbooka zwróci...</p>
* groszek (2009-09-13 13:51:03): <p>Hm, a aktualizowałeś bios do najnowszego?
  Wtedy te 1.6 ghz można zmienić w 2ghz dzięki fn+f10 (gdy jest na kablu). Może
  ci się taki zapas mocy przydać ;) <br /> <br />Co do ekranu - jakie efekty
  specjalne? Siedzę i jak głupi macham głową a nie wiem o co chodzi... <br />
  <br />Polecam też wymianę karty wifi, na jakiegoś atherosa. Standardowe
  Windowe nie zdają tu IMO egzaminu, aircrack nie działa. Ja kupiłem takie coś:
  http://allegro.pl/show_item.php?item=725724511 i działa doskonale, nawet da
  się włączyć/wyłączyć hotkeyem, widać też status. <br /> <br />Swoją drogą,
  pójście do sklepu po &quot;najtańszy laptop&quot; mnie rozwaliło ;)</p>
* Remigiusz 'lRem' Modrzejewski (2009-09-13 14:02:43): <p>Efektem specjalnym
  jest dla mnie zmiana jasności... W szczególności zmiana wzajemnej jasności.
  Mając gradient czarny-biały pod pewnym kątem można nawet zauważyć efekt
  negatywu :D <br /> <br /> <br />Co do karty - po co pchać się w półśrodki?
  Lepiej od razu kupić AWUS036H i łapać sygnał z sąsiedniej wioski ;)</p>
* Zal (2009-09-13 23:51:21): <p>@groszek: Dzięki za info o nowym BIOS-ie. Nie
  interesowałem się tym, ale teraz, gdy o tym wspomniałeś, zainstalowałem bratu
  nowszą wersję. Cieszy się, że filmy HD z YouTube w końcu całkiem płynnie
  działają ;]</p>
